<!DOCTYPE html>
<html lang="en">
    <head>
      <meta http-equiv="X-UA-Compatible" content="IE=edge">
      <meta http-equiv="content-type" content="text/html; charset=utf-8">

      <!-- Enable responsiveness on mobile devices-->
      <meta name="viewport" content="width=device-width, initial-scale=1.0, maximum-scale=1">

      <title>@xjump</title>

      

      
          <script src="/slideout/1.0.1/slideout.min.js"></script>
          
          <link rel="stylesheet" href="/katex/0.10.1/katex.min.css">

          <script defer src="/katex/0.10.1/katex.min.js" ></script>
          <script defer src="/katex/0.10.1/contrib/mathtex-script-type.min.js" ></script>
              
          <script defer src="/katex/0.10.1/contrib/auto-render.min.js" onload="renderMathInElement(document.body);"></script>
              
          
      

      
          <link rel="stylesheet" href="https:&#x2F;&#x2F;xjump.me&#x2F;site.css">
          
          <link rel="stylesheet" href="/katex/0.10.1/katex.min.css"  >
          
      

      
      
    </head>

    <body>
        <div class="container">

            <div id="mobile-navbar" class="mobile-navbar">
              <div class="mobile-header-logo">
                <a href="/" class="logo">@xjump</a>
              </div>
              <div class="mobile-navbar-icon icon-out">
                <span></span>
                <span></span>
                <span></span>
              </div>
            </div>

            <nav id="mobile-menu" class="mobile-menu slideout-menu slideout-menu-left">
              <ul class="mobile-menu-list">
                
                    <li class="mobile-menu-item">
                        <a href="https:&#x2F;&#x2F;xjump.me">
                            Home
                        </a>
                    </li>
                
                    <li class="mobile-menu-item">
                        <a href="https:&#x2F;&#x2F;xjump.me&#x2F;categories">
                            Categories
                        </a>
                    </li>
                
                    <li class="mobile-menu-item">
                        <a href="https:&#x2F;&#x2F;xjump.me&#x2F;tags&#x2F;all">
                            Archive
                        </a>
                    </li>
                
                    <li class="mobile-menu-item">
                        <a href="https:&#x2F;&#x2F;xjump.me&#x2F;rss.xml">
                            RSS
                        </a>
                    </li>
                
                    <li class="mobile-menu-item">
                        <a href="https:&#x2F;&#x2F;xjump.me&#x2F;about">
                            About
                        </a>
                    </li>
                
              </ul>
            </nav>

            <header id="header">
                <div class="logo"><a href="https:&#x2F;&#x2F;xjump.me">@xjump</a></div>
                <nav class="menu">
                    <ul>
                        
                            <li>
                                <a href="https:&#x2F;&#x2F;xjump.me">
                                    Home
                                </a>
                            </li>
                        
                            <li>
                                <a href="https:&#x2F;&#x2F;xjump.me&#x2F;categories">
                                    Categories
                                </a>
                            </li>
                        
                            <li>
                                <a href="https:&#x2F;&#x2F;xjump.me&#x2F;tags&#x2F;all">
                                    Archive
                                </a>
                            </li>
                        
                            <li>
                                <a href="https:&#x2F;&#x2F;xjump.me&#x2F;rss.xml">
                                    RSS
                                </a>
                            </li>
                        
                            <li>
                                <a href="https:&#x2F;&#x2F;xjump.me&#x2F;about">
                                    About
                                </a>
                            </li>
                        
                    </ul>
                </nav>
            </header>

            <main>
                <div class="content" id="mobile-panel">
                    


<div class="post-toc" id="post-toc">
    <h2 class="post-toc-title">Contents</h2>
    <div class="post-toc-content always-active">
        <nav id="TableOfContents">
            <ul>
                
                <li>
                    <a href="https://xjump.me/tao/#shang-pian" class="toc-link">上篇</a>
                    
                    <ul>
                        
                        <li>
                            <a href="https://xjump.me/tao/#di-yi-zhang-da-yi-zong-xu" class="toc-link">第一章 大易总序</a>
                        </li>
                        
                        <li>
                            <a href="https://xjump.me/tao/#di-er-zhang-tian-di-she-wei" class="toc-link">第二章 天地设位</a>
                        </li>
                        
                        <li>
                            <a href="https://xjump.me/tao/#di-san-zhang-ri-yue-xuan-xiang" class="toc-link">第三章 日月悬象</a>
                        </li>
                        
                        <li>
                            <a href="https://xjump.me/tao/#di-si-zhang-sheng-ren-shang-guan" class="toc-link">第四章 圣人上观</a>
                        </li>
                        
                        <li>
                            <a href="https://xjump.me/tao/#di-wu-zhang-jun-chen-yu-zheng" class="toc-link">第五章 君臣御政</a>
                        </li>
                        
                        <li>
                            <a href="https://xjump.me/tao/#di-liu-zhang-liang-kong-xue-fa" class="toc-link">第六章 两孔穴法</a>
                        </li>
                        
                        <li>
                            <a href="https://xjump.me/tao/#di-qi-zhang-ming-bian-xie-zheng" class="toc-link">第七章 明辨邪正</a>
                        </li>
                        
                        <li>
                            <a href="https://xjump.me/tao/#di-ba-zhang-huo-ji-jin-dan" class="toc-link">第八章 《火记》金丹</a>
                        </li>
                        
                        <li>
                            <a href="https://xjump.me/tao/#di-jiu-zhang-tong-lei-he-ti" class="toc-link">第九章 同类合体</a>
                        </li>
                        
                        <li>
                            <a href="https://xjump.me/tao/#di-shi-zhang-sheng-xian-qian-shi" class="toc-link">第十章 圣贤前识</a>
                        </li>
                        
                        <li>
                            <a href="https://xjump.me/tao/#di-shi-yi-zhang-long-hu-huan-dan" class="toc-link">第十一章 《龙虎》还丹</a>
                        </li>
                        
                    </ul>
                    
                </li>
                
                <li>
                    <a href="https://xjump.me/tao/#zhong-pian" class="toc-link">中篇</a>
                    
                    <ul>
                        
                        <li>
                            <a href="https://xjump.me/tao/#di-shi-er-zhang-yang-yin-jing-qi" class="toc-link">第十二章 阳阴精气</a>
                        </li>
                        
                        <li>
                            <a href="https://xjump.me/tao/#di-shi-san-zhang-jun-zi-ju-shi" class="toc-link">第十三章 君子居室</a>
                        </li>
                        
                        <li>
                            <a href="https://xjump.me/tao/#di-shi-si-zhang-hui-shuo-he-fu" class="toc-link">第十四章 晦朔合符</a>
                        </li>
                        
                        <li>
                            <a href="https://xjump.me/tao/#di-shi-wu-zhang-yao-xiang-gong-yong" class="toc-link">第十五章 爻象功用</a>
                        </li>
                        
                        <li>
                            <a href="https://xjump.me/tao/#di-shi-liu-zhang-yang-xing-li-ming" class="toc-link">第十六章 养性立命</a>
                        </li>
                        
                        <li>
                            <a href="https://xjump.me/tao/#di-shi-qi-zhang-er-qi-gan-hua" class="toc-link">第十七章 二气感化</a>
                        </li>
                        
                        <li>
                            <a href="https://xjump.me/tao/#di-shi-ba-zhang-liu-zhu-jin-hua" class="toc-link">第十八章 流珠金华</a>
                        </li>
                        
                        <li>
                            <a href="https://xjump.me/tao/#di-shi-jiu-zhang-ru-shen-zao-feng" class="toc-link">第十九章 如审遭逢</a>
                        </li>
                        
                        <li>
                            <a href="https://xjump.me/tao/#di-nian-zhang-mu-nu-huang-ya" class="toc-link">第廿章 姥女黄芽</a>
                        </li>
                        
                        <li>
                            <a href="https://xjump.me/tao/#di-nian-yi-zhang-si-zhe-hun-dun" class="toc-link">第廿一章 四者混沌</a>
                        </li>
                        
                        <li>
                            <a href="https://xjump.me/tao/#di-nian-er-zhang-jun-zi-hao-qiu" class="toc-link">第廿二章 君子好逑</a>
                        </li>
                        
                    </ul>
                    
                </li>
                
                <li>
                    <a href="https://xjump.me/tao/#xia-pian" class="toc-link">下篇</a>
                    
                    <ul>
                        
                        <li>
                            <a href="https://xjump.me/tao/#di-nian-san-zhang-sheng-xian-fu-lian" class="toc-link">第廿三章 圣贤伏炼</a>
                        </li>
                        
                        <li>
                            <a href="https://xjump.me/tao/#di-nian-si-zhang-fa-xiang-cheng-gong" class="toc-link">第廿四章 法象成功</a>
                        </li>
                        
                        <li>
                            <a href="https://xjump.me/tao/#di-nian-wu-zhang-ding-qi-miao-yong" class="toc-link">第廿五章 鼎器妙用</a>
                        </li>
                        
                        <li>
                            <a href="https://xjump.me/tao/#di-nian-liu-zhang-bu-sai-yi-tuo" class="toc-link">第廿六章 补塞遗脱</a>
                        </li>
                        
                        <li>
                            <a href="https://xjump.me/tao/#di-nian-qi-zhang-zi-xu-qi-hou" class="toc-link">第廿七章 自叙启后</a>
                        </li>
                        
                    </ul>
                    
                </li>
                
            </ul>
        </nav>
    </div>
</div>


<article class="post">
    
    <header class="post__header">
        <h1 class="post__title">
            <a href="https:&#x2F;&#x2F;xjump.me&#x2F;tao&#x2F;">周易参同契</a>
        </h1>
        <div class="post__meta">
            <span class="post__time">2014-09-21</span>
            
        </div>
    </header>

    <div class="post-content">
      <p>注：章句之序、断句为后人添加，不为原著。</p>
<h3 id="shang-pian">上篇</h3>
<h4 id="di-yi-zhang-da-yi-zong-xu">第一章 大易总序</h4>
<blockquote>
<p>1、乾坤者，易之门户，众卦之父母，坎离匡郭，运毂正轴。牝牡四卦，以为橐籥。</p>
</blockquote>
<blockquote>
<p>2、覆冒阴阳之道，犹工御者，准绳墨，执衔辔，正规矩，随轨辙，处中以制外，数在律历纪。</p>
</blockquote>
<blockquote>
<p>3、月节有五六，经纬奉日使。兼并为六十，刚柔有表里。朔旦屯直事，至暮蒙当受。昼夜各一卦，用之依次序。既未至晦爽，终则复更始。</p>
</blockquote>
<blockquote>
<p>4、日辰为期度，动静有早晚。春夏据内体，从子到辰巳。秋冬当外用，自午讫戌亥。</p>
</blockquote>
<span id="continue-reading"></span>
<blockquote>
<p>5、赏罚应春秋，昏明顺寒暑。爻辞有仁义，随时发喜怒。如是应四时，五行得其理。</p>
</blockquote>
<h4 id="di-er-zhang-tian-di-she-wei">第二章 天地设位</h4>
<blockquote>
<p>6、天地设位，而易行乎其中矣。天地者，乾坤之象也；设位者，列阴阳配合之位也。易谓坎离。坎离者，乾坤二用。二用无爻位，周流行六虚。往来既不定，上下也无常。幽潜沦匿，变化于中，包囊万物，为道纪纲。</p>
</blockquote>
<blockquote>
<p>7、以无制有，器用者空。故推消息，坎离没亡。</p>
</blockquote>
<blockquote>
<p>8、言不苟造，论不虚生。引验见效，校度神明。推类结字，原理为徵。坎戊月精，离己日光。日月为易，刚柔相当，土王四季，罗络始终。青赤白黑，各居一方，皆禀中宫，戊己之功。</p>
</blockquote>
<h4 id="di-san-zhang-ri-yue-xuan-xiang">第三章 日月悬象</h4>
<blockquote>
<p>9、易者象也。悬象著明，莫大乎日月。穷神以知化，阳往则阴来。辐辏而轮转，出入更卷舒。易有三百八十四爻。据爻摘符，符谓六十四卦。</p>
</blockquote>
<blockquote>
<p>10、晦至朔旦，震来受符。当斯之时，天地拘其精，日月相掸持，阳雄播玄施，阴雌化黄包。混沌相交接，权舆树根基。经营养鄞鄂，凝神以成躯。众夫蹈以出，蠕动莫不由。</p>
</blockquote>
<blockquote>
<p>11、于是仲尼赞鸿蒙，乾坤德洞虚，稽古当元皇，关睢建始初，冠婚气相纽，元年乃芽滋。</p>
</blockquote>
<h4 id="di-si-zhang-sheng-ren-shang-guan">第四章 圣人上观</h4>
<blockquote>
<p>12、圣人不虚生，上观显天符。天符有进退，屈伸以应时。故易统天心，复卦建始初。长子继父体，因母立兆基。消息应钟律，升降据斗枢。</p>
</blockquote>
<blockquote>
<p>13、三日出为爽，震受庚西方，八日兑受丁，上弦平如绳。十五乾体就，盛满甲东方。蟾蜍与兔魄，日月无双明，蟾蜍视卦节，兔魄吐精光，七八道已讫，屈折低下降。十六转受统，巽辛见平明。艮直于丙南，下弦二十三。坤乙三十日，东方丧其明。节尽相禅与，继体复生龙。</p>
</blockquote>
<blockquote>
<p>14、壬癸配甲乙，乾坤括始终。七八数十五，九六亦相应，四者合三十。易象索灭藏。八卦布列曜，运移不失中。</p>
</blockquote>
<blockquote>
<p>15、元精眇难睹，推度效符徵。居则观其象，准拟其形容，立表以为范，占候定吉凶。发号顺时令，勿失爻动时。上察河图文，下序地形流，中稽于人心，参合考三才。动则依卦变，静则循彖辞。乾坤用施行，天地然后治。</p>
</blockquote>
<h4 id="di-wu-zhang-jun-chen-yu-zheng">第五章 君臣御政</h4>
<blockquote>
<p>16、可不慎乎！御政之首，鼎新革故，管括微密，开舒布宝，要道魁杓，统化纲纽。爻象内动，吉凶外起。五纬错顺，应时感动。四七乖戾，誃离仰俯。文昌统录，诘责台辅。百官有司，各典所部。</p>
</blockquote>
<blockquote>
<p>17、日含五行精，月受六律纪。五六三十度，度竞复更始。原始要终，存亡之绪。或君骄溢，亢满违道；或臣邪佞，行不顺轨。弦望盈缩，乖变凶咎。执法刺讥，诘过贻主。辰极处正，优游任下，明堂布政，国无害道。</p>
</blockquote>
<blockquote>
<p>18、内以养己，安静虚无；原本隐明，内照形躯。闭塞其兑，筑固灵株。三光陆沉，温养子珠。视之不见，近而易求。</p>
</blockquote>
<blockquote>
<p>19、黄中渐通理，润泽达肌肤。初正则终修，干立末可持，一者以掩蔽，世人莫知之。</p>
</blockquote>
<h4 id="di-liu-zhang-liang-kong-xue-fa">第六章 两孔穴法</h4>
<blockquote>
<p>20、上德无为，不以察求；下德为之，其用不休。上闭则称有，下闭则称无。无者以奉上，上有神德居。此两孔穴法；有无亦相须。</p>
</blockquote>
<blockquote>
<p>21、知白守黑，神明自来。白者金精；黑者水基。水者道枢，其数名一，阴阳之始，玄含黄芽。五金之主，北方河车。故铅外黑，内怀金华。被褐怀玉，外为狂夫。金为水母，母隐子胎；水为金子，子藏母胞。</p>
</blockquote>
<blockquote>
<p>22、真人至妙，若有若无，仿佛大渊，乍沉乍浮。进退分布，各守境隅。</p>
</blockquote>
<blockquote>
<p>23、采之类白，造之则朱。炼为表卫，白里贞居。方圆径寸，混而相扶。先天地生，巍巍尊高。</p>
</blockquote>
<blockquote>
<p>24、旁有垣阙，状似篷壶。环匝关闭，四通踟蹰。守御固密，阏绝奸邪。曲阁相通，以戒不虞。可以无思，难以愁劳。神气满室，莫之能留。守之者昌，失之者亡。动静休息，常与人俱。</p>
</blockquote>
<h4 id="di-qi-zhang-ming-bian-xie-zheng">第七章 明辨邪正</h4>
<blockquote>
<p>25、是非历藏法，内视有所思。履斗步罡宿，六甲以日辰。阴道厌九一，浊乱弄元胞。食气鸣肠胃，吐正吸外邪。昼夜不卧寐，晦朔未尝休，身体日疲倦，恍惚状若痴。百脉鼎沸驰，不得清澄居。累土立坛宇，朝暮敬祀祭，鬼物见形象。梦寐感慨之。心欢而意悦，自谓必延期，遽以夭命死，腐露其形骸。举措则有违，悖逆失枢机。诸术众甚多，千条有万条，前却违黄老，曲折戾九都。</p>
</blockquote>
<blockquote>
<p>26、明者省阙旨，旷然知所由。勤而行之，夙夜不休。服食三载，轻举远游，跨火不焦，入水不濡，能存能亡，长乐无忧。道成德就，潜伏俟时，太乙乃召，移居中州，功满上升，膺录受图。</p>
</blockquote>
<h4 id="di-ba-zhang-huo-ji-jin-dan">第八章 《火记》金丹</h4>
<blockquote>
<p>27、《火记》不虚作，演易以明之。偃月作鼎炉，白虎为熬枢，汞日为流珠，青龙与之俱。举东以合西。魂魄自相拘。上弦兑数八，下弦艮也八，两弦合其精，乾坤体乃成。二八应一斤，易道正不倾。</p>
</blockquote>
<blockquote>
<p>28、金入于猛火，色不夺精光。自开辟以来，日月不亏明。金不失其重，日月形如常。金本从月生，朔旦受日符。金返归其母，月晦日相包。藏隐其匡郭，沉沦于洞虚。金复其故性，威光鼎乃熹。</p>
</blockquote>
<blockquote>
<p>29、子午数合三，戊己数称五。三五既和谐，八石正纲纪。呼吸相含育，伫息为夫妇。黄土金之父，流珠水之子。水以金为鬼，土镇水不起。朱雀为火精，执平调胜负。水盛火消灭，俱死归厚土。三性既会合，本性共宗祖。</p>
</blockquote>
<blockquote>
<p>30、巨胜尚延年，还丹可入口。金性不败朽，故为万物宝。术士服食之，寿命得长久。土游于四季，守界定规矩。金砂入五内，雾散若风雨。熏蒸达四肢，颜色悦泽好。发白皆变黑，齿落生旧所。老翁复丁壮，老妪成姹女。改形免世厄，号之曰真人。</p>
</blockquote>
<h4 id="di-jiu-zhang-tong-lei-he-ti">第九章 同类合体</h4>
<blockquote>
<p>31、胡粉投火中，色坏还为铅；冰雪得温汤，解释成太玄；金以砂为主，秉和于水银。变化由其真，始终自相因。欲作服食仙，宜以同类者。植禾当以谷。覆鸡用其卵。以类辅自然，物成易陶冶。鱼目岂为珠，蓬篙不成楸。类同者相成，事乖不成宝。是以燕雀不生凤，狐兔不乳马。水流不炎上，火动不润下。</p>
</blockquote>
<blockquote>
<p>32、世间多学士，高妙负良才。邂逅不遭遇，耗火亡货财。据案依文说，妄以意为之。端绪无因缘，度量失操持。捣治羌石胆，云母及礐磁，硫黄烧豫章，泥汞相炼飞。鼓铸五石铜，以之为辅枢。杂性不同类，安肯合体居。千举必万败，欲黠反成痴。侥幸讫不遇，圣人独知之。稚年至白首，中道生狐疑。背道守迷路，出正入邪蹊。窥管不广见，难以揆方来。</p>
</blockquote>
<h4 id="di-shi-zhang-sheng-xian-qian-shi">第十章 圣贤前识</h4>
<blockquote>
<p>33、若夫至圣，不过伏羲，始画八卦，效法天地。文王帝之宗，结体演爻辞；夫子庶圣雄，十翼以辅之。三君天所挺，迭兴更御时。优劣有步骤，功德不相殊。制作有所因，推度审分铢。有形易忖量，无兆难谋虑。作事令可法，为世定此书。素无前识资，因师觉悟之。皓若褰帷帐，瞋目登高台。</p>
</blockquote>
<blockquote>
<p>34、《火记》六百篇，所趣等不殊。文字郑重说，世人不熟思。寻度其源流，幽明本共居。窃为贤者谈，岂敢轻为书。若遂结舌喑，绝道获罪诛。写情著竹帛，又恐泄天符。犹豫增叹息，俯仰缀斯愚。陶冶有法度，未忍悉陈敷。略述其纲纪，枝条见扶疏。</p>
</blockquote>
<h4 id="di-shi-yi-zhang-long-hu-huan-dan">第十一章 《龙虎》还丹</h4>
<blockquote>
<p>35、以金为堤防，水入乃伏游。金计有十五，水数亦如之。临炉定铢两，五分水有余。二者以为真，金重如中初。其三遂不入，火二与之俱。三物相含受，变化状若神。下有太阳气，伏蒸须臾间。先液而后凝，号曰黄舆焉。岁有将欲讫，毁性伤寿年。形体为灰土，状若明窗尘。</p>
</blockquote>
<blockquote>
<p>36、捣治并合之，驰入赤色门。固塞其际会，务令致完坚。炎火张于下，昼夜声正勤。始文使可修，终竞武乃陈。候视加谨慎，审察调寒温。周旋十二节，节尽更亲观。气索命将绝，休死亡魄魂。色转更为紫，赫然还成丹。粉提以一丸，刀圭最为神。</p>
</blockquote>
<blockquote>
<p>37、推演五行数，较约而不繁，举水以激火，奄然灭光明。日月相薄蚀。常在晦朔间。水盛坎侵阳，火衰离昼昏。阴阳相饮食，交感道自然。</p>
</blockquote>
<blockquote>
<p>38、名者以定情，字者缘性言。金来归性初，乃得称还丹。吾不敢虚说，仿效圣人文，古记题《龙虎》，黄帝美金华，淮南炼秋石，王阳嘉黄芽，贤者能持行，不肖毋与俱。古今道由一，对谈吐所谋。学者加勉力，留念深思惟，至要言甚露，昭昭不我欺。</p>
</blockquote>
<h3 id="zhong-pian">中篇</h3>
<h4 id="di-shi-er-zhang-yang-yin-jing-qi">第十二章 阳阴精气</h4>
<blockquote>
<p>39、乾刚坤柔，配合相包。阳禀阴受，雄雌相须。偕以造化，精气乃舒。坎离冠首，光耀垂敷。玄冥难测，不可画图。圣人揆度，参序元基。四者混沌，径入虚无。六十卦用，张布为舆。龙马就驾。明君御时。和则随从，路平不邪。邪道险阻，倾危国家。</p>
</blockquote>
<h4 id="di-shi-san-zhang-jun-zi-ju-shi">第十三章 君子居室</h4>
<blockquote>
<p>40、“君子居其室，出其言善，则千里之外应之”，谓万乘之主，处九重之室，发号施令，顺阴阳节。藏器待时，勿违卦日。屯以子申，蒙用寅戌。六十卦用，各自有日。聊陈两象，未能究悉。</p>
</blockquote>
<blockquote>
<p>41、在义设刑。当仁施德。逆之者凶，顺之者吉。按历法令，至诚专密。谨候日辰，审察消息。纤芥不正，悔吝为贼。</p>
</blockquote>
<blockquote>
<p>42、二至改度，乖错委曲。隆冬大暑，盛夏霜雪。二分纵横，不应漏刻。风雨不节，水旱相伐。蝗虫涌沸，山崩地裂。天见其怪，群异旁出。孝子用心，感动皇极，近出己口，远流殊域。或以招祸，或以致富，或兴太平，或造兵革。四者之来，由乎胸臆。</p>
</blockquote>
<blockquote>
<p>43、“动静有常”，奉其绳墨，四时顺宜，与气相得；“刚柔断矣”，不相涉入，五行守界，不妄盈缩。易行周流，屈伸反复。</p>
</blockquote>
<h4 id="di-shi-si-zhang-hui-shuo-he-fu">第十四章 晦朔合符</h4>
<blockquote>
<p>44、晦朔之间，合符行中。混沌鸿蒙，牝牡相从。液溢润泽，施化流通。天地神灵，不可度量。利用安身，隐形而藏。始于东北，箕斗之乡。旋而右转，呕轮吐萌。潜潭见景，发散精光。</p>
</blockquote>
<blockquote>
<p>45、昴毕之上，震出为徵。阳气造端，初九潜龙。阳以三立，阴从八通，故三日震动，八日兑行，九二见龙，和平有明。三五德就，乾体乃成，九三夕惕，亏折神符。盛衰渐革，终还其初。巽继其统，固济操持，九四或跃，进退道危。艮主进止，不得逾时，二十三日，典守弦期，九五飞龙，天位加喜。六五坤承，结括终始，韫养众子，世为类母，上九亢龙，战德于野。用九翩翩，为道规矩。阳数已讫，讫则复起。推情合性，转而相与。</p>
</blockquote>
<h4 id="di-shi-wu-zhang-yao-xiang-gong-yong">第十五章 爻象功用</h4>
<blockquote>
<p>46、循据璇玑，升降上下，周流六爻，难以察睹，故无常位，为易宗祖。</p>
</blockquote>
<blockquote>
<p>47、朔旦为复，阳气始通，出入无疾，立表微刚，黄钟建子，兆乃滋彰，播施柔暖，黎蒸得常。</p>
</blockquote>
<blockquote>
<p>48、临炉施条，开路生光，光耀渐进，日以益长。丑之大吕，结正低昂。</p>
</blockquote>
<blockquote>
<p>49、仰以成泰，刚柔并隆，阴阳交接，小往大来，辐辏于寅，运而趋时。</p>
</blockquote>
<blockquote>
<p>50、渐历大壮，侠列卯门，榆荚堕落，还归本根，刑德相负，昼夜始分。</p>
</blockquote>
<blockquote>
<p>51、夬阴以退，阳升而前，洗涤羽翮，振索宿尘。</p>
</blockquote>
<blockquote>
<p>52、乾健盛明，广被四邻，阳终于巳，中而相干。</p>
</blockquote>
<blockquote>
<p>53、姤始纪绪，履霜最先，井底寒泉，午为蕤宾，宾服于阴，阴为主人。</p>
</blockquote>
<blockquote>
<p>54、遁世去位，收敛真精，怀德俟时，栖迟昧冥。</p>
</blockquote>
<blockquote>
<p>55、否塞不通，萌者不生，阴伸阳屈。没阳姓名。</p>
</blockquote>
<blockquote>
<p>56、观其权量，察仲秋情，任蓄微稚，老枯复荣。芥麦芽蘖，因冒以生。</p>
</blockquote>
<blockquote>
<p>57、剥烂肢体，消灭其形，化气既竭，亡失至神。</p>
</blockquote>
<blockquote>
<p>58、道穷则反，归乎坤元，恒顺地理，承天布宣。</p>
</blockquote>
<blockquote>
<p>59、玄幽远眇，隔阂相连。应度育种，阴阳之原。寥廓恍惚，莫知其端。先迷失轨，后为主君。无平不陂，道之自然。变易更盛，消息相因。终坤始复，如循连环。帝王乘御，千秋常存。</p>
</blockquote>
<h4 id="di-shi-liu-zhang-yang-xing-li-ming">第十六章 养性立命</h4>
<blockquote>
<p>60、将欲养性，延命却期，审思后末，当虑其先。人所秉躯，体本一无，元精流布，因气托出。</p>
</blockquote>
<blockquote>
<p>61、阴阳为度，魂魄所居，阳神日魂，阴神月魄。魂之与魄，互为宅室。性主处内，立置鄞鄂；情主营外，恒为城郭。城郭完全，人物乃安。于斯之时，情合乾坤。乾动而直，气布精流；坤静而翕，为道舍庐。刚施而退，柔化以滋。九还七返，八归六居。男白女赤，金火相拘。则水定火，水五行初。上善若水，清而无瑕。道无形象，真一难图。变而分布，各自独居。</p>
</blockquote>
<blockquote>
<p>62、类如鸡子，黑白相扶，纵广一寸，以为始初。四肢五脏，筋骨乃俱。弥历十月，脱出其胞，骨弱可卷，肉滑若饴。</p>
</blockquote>
<h4 id="di-shi-qi-zhang-er-qi-gan-hua">第十七章 二气感化</h4>
<blockquote>
<p>63、阳隧以取火，非日不生光。方诸非星月，安能得水浆。二气至悬迅，感化尚相通。何况近存身，切在于心胸。阴阳配日月，水火为效徵。</p>
</blockquote>
<blockquote>
<p>64、耳目曰三宝，闭塞勿发扬。真人潜深渊，浮游守规中。旋曲以视听，开阖皆合同。为己之枢辖，动静不竭穷。离气内荣卫，坎乃不用聪，兑合不以淡，希言顺鸿蒙。三者既关键，缓体处空房。委志归虚无，无念以为常。证难以推移，心专不纵横。寝寐神相抱，觉悟候存亡。颜容浸以润，骨节益坚强。辟却众阴邪，然后立正阳。修之不辍休，庶气云雨行。淫淫若春泽，液液象解冰。从头流达足，究竟复上升。往来洞无极，拂拂被容中。反者道之验，弱者德之柄。芸锄宿污秽，细微得条畅。浊者清之路，昏久则昭明。</p>
</blockquote>
<h4 id="di-shi-ba-zhang-liu-zhu-jin-hua">第十八章 流珠金华</h4>
<blockquote>
<p>65、世人好小术，不审道深浅。弃正从邪径，欲速阏不通。犹盲不任杖，聋者听宫商。没水捕雉兔，登山索鱼龙。植麦欲获黍，运规以求方。竭力劳精神，终年不见功。欲知服食法，至约而不繁。</p>
</blockquote>
<blockquote>
<p>66、太阳流珠，常欲去人，卒得金华，转而相因，化为白液，凝而至坚。金华先倡，有倾之间，解化为水，马齿阑干。阳乃往和，性情自然。迫促时阴，拘畜禁门。慈母养育，孝子报恩，严父施令，教敕子孙。五行错王，相据以生，火性销金，金伐木荣。三五与一，天地至精，可以口诀，难以书传。</p>
</blockquote>
<blockquote>
<p>67、子当右转，午乃东旋。卯酉界隔，主客二名。龙呼于虎，虎吸龙精，两相饮食，俱相贪便，遂相衔咽，咀嚼相吞。荧惑守西，太白经天，杀气所临，何时不倾？狸犬守鼠，鸟雀畏鹯，各得其性，何敢有声。</p>
</blockquote>
<h4 id="di-shi-jiu-zhang-ru-shen-zao-feng">第十九章 如审遭逢</h4>
<blockquote>
<p>68、不得其理，难以妄言，竭殚家产，妻子饥贫。自古及今，好者亿人，讫不谐遇，希有难成，广求名药，与道乖殊。如审遭逢，睹其端绪，以类相况，揆物始终。</p>
</blockquote>
<blockquote>
<p>69、五行相克，更为父母。母含慈液，父主秉与，凝精流形，金石不朽。审专不泄，得成正道。立竿见影，呼谷传晌，岂不灵哉，天地至象！若以野葛一寸，巴豆一两，入喉辄僵，不得俯仰。当此之时，虽周文谍蓍，孔子占象，扇鹊操针，巫咸扣鼓，安能令苏，复起驰走。</p>
</blockquote>
<h4 id="di-nian-zhang-mu-nu-huang-ya">第廿章 姥女黄芽</h4>
<blockquote>
<p>70、河上姹女，灵而最神，得火则飞，不见尘埃，鬼隐龙匿，莫知所存，将欲制之，黄芽为根。</p>
</blockquote>
<blockquote>
<p>71、物无阴阳，违天背原，牝鸡自卵，其雏不全。夫何故乎？配合未连。三五不交，刚柔离分。施化之精，天地自然。犹火动而炎上，水流而润下，非有师导，使其然者，资始统政，不可复改。观夫雌雄，交媾之时，刚柔相结，而不可解。得其节符，非有工巧，以制御之。若男生而复，女仰其躯，秉乎胞胎，受气之初。非徒生时，著而见之，及其死也，亦复效之。此非父母，教令其然，本在交媾，定制始先。</p>
</blockquote>
<blockquote>
<p>72、坎男为月，离女为日。日以施德，月以舒光，月受日化，体不亏伤。阳失其契，阴侵其明。晦朔薄蚀，奄冒相包，阳消其形，阴凌灾生。男女相须，含吐以滋。雌雄错杂，以类相求。</p>
</blockquote>
<blockquote>
<p>73、金化为水，水性周章，火化为土，水不得行。故男动外施，女静内藏。溢度过节，为女所拘。魄以钤魂，不得淫奢。不寒不暑，进退合时。各得其和，俱吐证符。</p>
</blockquote>
<h4 id="di-nian-yi-zhang-si-zhe-hun-dun">第廿一章 四者混沌</h4>
<blockquote>
<p>74、丹砂木精，得金乃并；金水合处，木火为侣；四者混沌，列为龙虎，龙阳数奇，虎阴数偶。肝青为父，肺白为母，心赤为女，脾黄为祖，肾黑为子，子五行始，三物一家，都归戊己。</p>
</blockquote>
<blockquote>
<p>75、刚柔迭兴，更历分部。龙西虎东，建纬卯酉。刑德并会，相见欢喜。刑主杀伏，德主生起。二月榆落，魁临于卯，八月麦生，天罡据酉。子南午北，互为纪纲。一九之数，终而复始。含元虚危，播精于子。</p>
</blockquote>
<h4 id="di-nian-er-zhang-jun-zi-hao-qiu">第廿二章 君子好逑</h4>
<blockquote>
<p>76、“关关睢鸠，在河之洲，窈窕淑女，君子好逑”。雄不独处，雌不孤居。元武龟蛇，蟠虬相扶，以明牝牡，竟当相须。假使二女共室，颜色甚姝，令苏秦通言，张仪结媒，发辩利舌，奋舒美辞，推心调谐，合为夫妻，弊发腐齿，终不相知。若药物非类，名种不同，分剂参差，失其纲纪，虽黄帝临炉，太乙执火，八公捣炼，淮南调合，立宇崇坛，玉为阶陛，麟脯凤腊，把藉长跪，祷祝神祗，请哀诸鬼，沐浴斋戒，妄有所冀，亦犹和胶补釜，以硇涂疮，去冷加冰，除热用汤，飞龟舞蛇，愈见乖张。</p>
</blockquote>
<h3 id="xia-pian">下篇</h3>
<h4 id="di-nian-san-zhang-sheng-xian-fu-lian">第廿三章 圣贤伏炼</h4>
<blockquote>
<p>77、唯昔圣贤，怀玄抱真，伏炼九鼎，化迹隐沦，含精抱神，通德三元，津溢腠理，筋骨致坚，众邪辟除，正气常存，累积长久，化形而仙。忧悯后生，好道之伦，随傍风采，指画古文，著为图籍，开示后昆。露见枝条，隐藏本根，托号诸名，复谬众文。学者得之，韫椟终身，子继父业，孙踵祖先。传世迷惑，竟无见闻。遂使宦者不仕，农夫失耘，商人弃货，志士家贫。吾甚伤之。定录此文，字约易思，事省不繁。披列其条，核实可观，分两有数，因而相循。故为乱辞，孔窍其门。智者审思，以意参焉。</p>
</blockquote>
<h4 id="di-nian-si-zhang-fa-xiang-cheng-gong">第廿四章 法象成功</h4>
<blockquote>
<p>78、法象莫大乎天地兮，玄沟数万里。河鼓临星纪兮，人民皆惊骇。晷影妄前却兮，九年被凶咎。皇上览视之兮，王者退自后。关键有低昂兮，周天遂奔走，江河无枯竭兮，水流注于海。天地之雌雄兮，徘徊子与午。寅申阴阳祖兮，出入终复始。循斗而招摇兮，执衡定元纪。</p>
</blockquote>
<blockquote>
<p>79、升熬于甑山兮，炎火张于下。白虎唱导前兮，苍龙和于后。朱雀翱翔戏兮，飞扬色五彩。遭遇罗网施分，压止不得举。嗷嗷声甚悲兮，婴儿之慕母。颠倒就汤镬兮，摧折伤毛羽。漏刻未过半兮，龙鳞狎鬣起。五色象玄耀兮，变化无常主。潏潏鼎沸驰兮，暴涌不休止。接连重迭累兮，犬牙相错拒。形如仲冬冰兮，阑干吐钟乳。崔鬼以杂厕兮，交积相支柱。</p>
</blockquote>
<blockquote>
<p>80、阴阳得其配兮，淡泊自相守。青龙处房六兮，春华震东卯；白虎在昴七兮，秋芒兑西酉，朱雀在张二兮，正阳离南午。三者俱来朝兮，家属为亲侣。本之但二物兮，末乃为三五。三五并危一兮，都集归一所。治之如上科兮，日数亦取甫。</p>
</blockquote>
<blockquote>
<p>81、先白而后黄兮，赤色通表里。名曰第一鼎兮，食如大黍米。自然之所为兮，非有邪伪道。若山泽气相蒸兮，兴云而为雨。泥竭遂成尘兮，火灭化为土；若檗染为黄兮，似蓝成绿祖。皮革煮为胶兮，曲蘖化为酒。同类易施功兮，非种难为巧。唯斯之妙术兮，审谛不诳语。传于亿世后兮，昭然自可考。焕若星经汉兮，炳如水宗海，思之务令熟兮，反复视上下。千周粲彬彬兮，万遍将可睹。神明或告人兮，心灵忽自悟。探端索其绪兮，必得其门户，天道无适莫兮，恒传与贤者。</p>
</blockquote>
<h4 id="di-nian-wu-zhang-ding-qi-miao-yong">第廿五章 鼎器妙用</h4>
<blockquote>
<p>82、圆三五，寸一分。口四八，两寸唇。长尺二，厚薄均。腹齐三，坐垂温。阴在上，阳下奔。首尾武，中间文。始七十，终三旬，二百六，善调匀。阴火白，黄芽铅，两七聚，辅翼人。赡理脑，定升玄。子处中，得安存。来去游，不出门，渐成大，性情纯，却归一，还本元。善敬爱，如君臣。至一周，甚辛勤。密防护，莫迷昏。途路远，极幽玄。若达此，会乾坤。刀圭沾，静魄魂。得长生，居仙衬。乐道者，寻其很。审五行，定铢分。谛思之，不须论。深藏守，莫传文。御白鹤，驾龙鳞。游太虚，谒仙君，受图录，号真人。</p>
</blockquote>
<h4 id="di-nian-liu-zhang-bu-sai-yi-tuo">第廿六章 补塞遗脱</h4>
<blockquote>
<p>83、《参同契》者，敷陈梗概，不能纯一，泛滥而说，纤微未备。阔略仿佛。今更撰录，补塞遗脱，润色幽深，勾援相逮。旨意等齐，所趣不悖，故复作此，命三相类，则大易之情性尽矣。</p>
</blockquote>
<blockquote>
<p>84、大易情性，各如其度；黄老用究，较而可御；炉火之事，真有所据。三道由一，俱出径路。</p>
</blockquote>
<blockquote>
<p>85、枝茎华叶，果实垂布，正在根株，不识其素。诚心所言，审而不误。</p>
</blockquote>
<blockquote>
<p>86、象彼仲冬节，草木皆摧伤，佐阳诘商旅，人君深自藏。象时顺节令，闭口不用谈。天道甚浩广，太玄无形容。虚寂不可睹，匡郭以消亡。谬误失事绪，言还自败伤。别序斯四象，以晓后生盲。</p>
</blockquote>
<h4 id="di-nian-qi-zhang-zi-xu-qi-hou">第廿七章 自叙启后</h4>
<blockquote>
<p>87、郐国鄙夫，幽谷朽生。挟怀朴素，不乐权荣。栖迟僻陋，忽略名利。执守恬淡，希时安宁。宴然闲居，乃撰斯文。</p>
</blockquote>
<blockquote>
<p>88、歌序大易，三圣遗言。察其旨趣，一统共论。务在顺理，宣耀精神。神化流通，四海和平。表以为历，万世可循。序以御政，行之不繁。引内养性，黄老自然。含德之厚，归根返元。近在我心，不离己身。抱一勿舍，可以长存。配以服食，雄雌设陈。挺除武都，八石弃捐。审用成物，世俗所珍。</p>
</blockquote>
<blockquote>
<p>89、罗列三条，枝茎相连。同出异名，皆由一门。非徒累句，谐偶斯文。殆有其真，砾硌可观，使余敷伪，却被赘愆。命《参同契》，微览其端。辞寡意大，后嗣宜遵。</p>
</blockquote>
<blockquote>
<p>90、委时去害，依托丘山。循游寥廓，与鬼为邻。化形而仙，沦寂无声。百世一下，遨游人间。敷陈羽翮，东西南倾，汤遭厄际，水旱隔并。柯叶萎黄，失其华荣。贵人相乘负，安稳可长生。 </p>
</blockquote>

    </div>

    
    

    <div class="post-footer">
        
            
                <div class="post-tags">
                    
                        <!-- <a href="https:&#x2F;&#x2F;xjump.me&#x2F;tags&#x2F;all&#x2F;">#all</a> -->
                    
                </div>
            
            
                <div class="post-nav">
                    
                        <a class="previous" href="https:&#x2F;&#x2F;xjump.me&#x2F;20140910-ddj&#x2F;">‹ 道德经</a>
                    
                    
                        <a class="next" href="https:&#x2F;&#x2F;xjump.me&#x2F;bore&#x2F;">般若波罗蜜多心经 ›</a>
                    
                    
                    
                </div>
            

        

    </div>

    
    
</article>


                </div>
            </main>

            
            
        </div>

      
          <script type="text/javascript" src="https:&#x2F;&#x2F;xjump.me&#x2F;even.js" ></script>
      
    </body>

</html>
